---
contentType: prose
---

## Variace pro hornu a trubku

(Památce přátel Rudolfa Kitlera a Aloise Špačka)

A na co je to lov,  
či na koho,  
když z horny teskno zní  
a trubky zlatý prach —  
to teskno, pro které  
už dávno není slov,  
tak jako není slov  
pro žádné loučení —  
a zůstává jen jho,  
ach, místa prázdného,  
jež zaplní jen žal  
a trubky zlatý prach?

A na co je to lov,  
či na koho,  
když zazní lesní roh?  
Snad na tvůj dech a cosi  
v tom dechu chvějivém.  
Možná, že je to strach  
před nocí, dcerou noci,  
jež hledá matku svou  
a otce oné noci,  
jíž bloudí — bezesnou —  
a v lůně sladké jho,  
zve ji svým životem,  
pro který není slov,  
tak jako není slov  
pro teskno v srdci tvém  
a trubky zlatý prach.

A na co pak je lov,  
či na koho,  
když lesní rohy zní  
a trubky zlatý prach  
se snáší nad rakví?  
Možná, že ví to krev,  
když k srdci hrne se —  
a nátisk na svatbách.  
Možná, že ví to krev,  
když z těla uniká  
a poslední tvůj dech  
i ticho na pohřbech,  
o kterém ví jen bůh,  
jenž neví o ničem  
a lhostejno mu vše,  
i kdo — a odkud kam —  
i trubky zlatý prach.

A na co je to lov,  
či na koho?  
A na co je ta krev?  
A na co je ten strach,  
když všichni bojí se,  
když všechno bojí se —  
i tónu lesní roh,  
i trubky zlatý prach,  
když bojí se i strach,  
pro který není slov,  
tak jako není slov  
pro bojící se strach,  
že rozpadne se v prach,  
té trubky zlatý prach,  
ztracený v prostorách,  
než pocítí své jho,  
jho vydechnuvšího  
a v jeho bledosti  
teď náhle nahý nach…
