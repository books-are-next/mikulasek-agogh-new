---
title: Instrumentace
contentType: poetry
---

<section>

Flétna — tvá štíhlost  
i úzkost tvá.  
Housle — tvé boky  
i šílený pas  
a blouznivé hrdlo.

Ale to už tu bylo.

Pozouny, jazyky slunce,  
k tvé slávě.  
Kotle — tvé bušící spánky  
i smutek v řetězech.  
Klávesy — schodiště tajné  
tvých pianissim.

Ale i to už tu bylo.

Zborcené harfy tón,  
ztrhané strůny zvuk —  
i to už tu bylo a dávno.

Je-li to teď však žebřík  
u tvého stromu  
a pod příčlem jeho se kácím  
do koše s jablky tvými —

ach, jaké to krásné neštěstí,  
být sražen na kolena tvá,  
má lásko!

</section>
