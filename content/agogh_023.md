---
title: Dusno
contentType: poetry
---

<section>

A tenkrát se to stalo…

Tichounko  
— jako by někdo foukal  
do hebké srsti kuní —  
chvěla se hladina vod.  
(Tak víčko tvé se chví.)

Daleko někde cosi zaplakalo.  
A blízko cosi  
píplo na větvi.

Co dělá má láska,  
že u srdce mně trne?  
Kdo mdlobně mísí  
dech svůj s jejím dechem,  
když jenom mukou nepřítomnosti  
jsem u ní  
a vodní hladina se přece  
tajnosnubně chví,  
jako by někdo dýchal  
do hebké srsti a do mrtvého peří  
v místech, kde zaschla krev?

Co dělá má láska?  
Nebo tu oponu sukně smuteční  
už nikdo nerozhrne?

— — —

Strom každý teď náhle lesu pomníkem.  
A žádný strom  
na lístek ani jeden  
najednou nedoslýchá.

Co dělá má láska,  
že zpod přivřených dveří  
plazí se nahý, velmi tmavý šepot  
a venku první kapky kanou na větev?

</section>
