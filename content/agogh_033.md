---
contentType: prose
---

## Chutnání

Marně mé patro pátrá po chuti  
onoho vína.  
Zdá se, že samo jako rybník  
po odletu labutí  
se dlouze rozpomíná.

Snad k hroznům zalétla kdysi  
puškvorcová vůně  
a žluví vzlyk si ustlal v révoví.  
A v touze po čemsi se zhloubila dlaň čísi,  
a na poušť dávnou zprahlo ponebí  
a v noční tiši zastesklo se luně.

Má dušička se zvolna rozhořívá.  
Kůň v hrudi zahrabe  
a ve mně celém se prostře jeho hříva,  
vonící polem, stájí a tou hřívou,  
v průsvitech lesklé šíje jasnozřivou —  
a já si šeptám sladké jméno:

Zalabé, Zalabé…
