---
title: Ženy na podzim
contentType: poetry
---

Už je podzim, auta se vracejí do měst  
poseta spadlým listím  
a na oněch místech jsou, jak známo,  
nezranitelná —  
proč neslétne aspoň jeden ten anděl  
na naše srdce?

Už je podzim a začínáme ulpívat  
na každé věci delším pohledem,  
i do druhých očí klesáme hlouběji s otázkou,  
jestli se udělají na hladině nějaká kola  
po tomto kameni.

Už je podzim a tváře žen jsou vlahé  
jeho neslyšitelným pláčem  
a matné s vychládající vroucností léta —  
tak pozvolna zachází stříbrný šperk v kůži,  
jež nemá už nic z divého jelena.

Je říjen — šalebný čas troubení  
na lásku a smrt…

A ústa žen, pořezaná ostřicemi polibků,  
se teprve zajizvují šrámem  
— a tedy skoupá na slova,  
aby se znovu nerozkrvácela —  
upíjejí z šepotu, který jim zaléhal sluch  
s mámivými zvuky do sebe pohřížených večerů —  
a nyní se vrací jako z mořské mušle.

Skleněné tabule výkladnic  
jsou dosud vodní plání  
a ženy, teskné a vláčné podzimní ženy,  
vidí v nich svůj nedávný obraz,  
který je nutí pohodit hříběcí hlavou,  
ale teď už spíš má se jen pozdvihnout ruka  
a uhladit kadeř po směru deště,  
kterým je pád.

A doma pak, v prchavé melancholii,  
některé šťastné zahlédnou na plážovém sandálu  
dvě zrnka písku,  
která je následovala až sem —  
a otálejí s žehličkou  
nad zmuchlaným letním šatem,  
ve zraku ještě prchavější dálku,  
dálku stromu, který najednou vidí i za sebe  
tisícerýma očima listí,  
odcházejícího kamsi spát…
