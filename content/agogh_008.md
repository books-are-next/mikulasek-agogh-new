---
contentType: prose
---

## Metafora druhá

(Tichá panika)

Vladimíru Holanovi

Stačilo odvalit kámen,  
tu zdánlivou kryptu —  
a nebožkou zřel jsem smrt!  
Neboť: hromadným pářením  
šílenou sloužili mši hrobaříci  
v ornátech rudočerných,  
ohnivě nítila se tma  
a neslyšná panika nejistého bytí  
byla v tom celém hmyzím zlézání.

Co jiného je pak náš chvat  
k písečným plážím,  
k jakési poušti smluvené nahoty  
— až na škrabošky ňader —  
která se jimi dívají tím upřeněji  
a s výzvou,  
že zbořitelné jsou klenby dechu  
pro jeden jediný, však předlouhý vzdech,  
když luna hne mořem.

Vidíš-li zhrozen mračno ptactva —  
zda zakrývá marně nestoudné nebe  
anebo stahuje rubáš  
z blankytu nevinnosti jeho?

A co znamená to shlukování hvězd,  
zrovna za noci,  
těch bójí boha bojícího se  
vlastních svých hloubek  
nebo i prázdnoty vlastní,  
i třesoucího se v svitu, aby neutonul  
či aby se nezřítil —  
a s ním celý ten krám  
Andromed a Lyr?

Možná to ví jen křehoučký ptáček  
ve večerním křoví,  
když zpívá, brka všech per svých  
zaťatá v hrdle a pohroužená v krvi.  
Snad to ví jinak i sníh  
se svým milosrdenstvím zanechávaných stop,  
i posledních,  
ba zvlášť těch posledních chodců,  
kteří se vznesli v svůj ostych  
dotýkati se příliš…

Den klade se za dnem, ty minulé slábnou  
a budoucí nejsou znát.  
Kde je tedy ten pravý, lev dnů?  
A nebyla to jen chvíle, o které nakonec ví  
duše spíš vždycky ta druhá, než naše,  
když obě se zoufale tisknou?

AIT FATE I HUNUM…

Na to vše myslím,  
zatímco hrobaříci slov hromadným pářením  
šílenou slouží mši v ornátech  
z rumělky a černě,  
ohnivě nítí se tma  
a neslyšná panika nejistého bytí  
je celé to hmyzí zlézání.

Nicoty slavnost!

Ale ano! I ona chce býti zjevená i zjevná  
a vyjevuje se:  
kdekdo vyje a sténá a syčí,  
vřeští a kleje, naříká, pláče a skolí,  
mrouká a skřečí —  
jen vesmír tak nesmírně tichý si přede.

List snáší se s jakousi starostí,  
unese-li ho vzduch.

A kámen, svědčící o svém pádu,  
zarytě mlčí.

A všechno zamlouvá déšť,  
dost namočený ve všech potopách,  
ale stále a do nekonečna mumlající,  
že koneckonců  
se chtěl jenom potkat…
