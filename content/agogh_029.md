---
contentType: prose
---

## Návody

Nedívej se na mě,  
aby nikdo neviděl,  
jak nám oči plavou v oleji…

Nevšímej si mne a nanejvýš  
zavaď o mne pohledem tak muzejním,  
že by kustodovi vypučela  
i z druhé nohy trapná protéza.

Ani se neusmívej,  
máš potom kolem úst  
to slunko v podmáslí —  
a každý vidí, jak radostně v něm tonu.

Mluv na mě tiskovou kanceláří,  
aby nikdo nepoznal,  
že se chceme tajně dotýkat  
v stydkém mlčení.

Tanči s jinými, zparagrafuj se v tajli  
a svíjej se do fantastických figur,  
aby nikdo ani netušil,  
že se zády ke mně  
v tom horkém zadýmeném vzduchu  
jen pro mé chvatné dlaně odléváš.

A semtam si mě změř  
tím pouštním, slepým zrakem písku,  
který vše zavívá do zapomenutí —  
v té otlučené tváři ze země egyptské  
mě pohřbi,  
aby nikdo nevěděl,  
až budou všichni vědět…
