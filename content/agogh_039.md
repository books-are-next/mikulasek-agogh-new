---
title: Divoké víno
contentType: poetry
---

Když začne chřadnout bříza  
před mým oknem  
— jediné, nač mám se ještě dívat —  
divoké víno na protější zídce  
pozvolna růžoví  
a chví se na omítce,  
a zdá se na mě každým listem kývat.

A z prstů listů těch  
krev potom denně kane  
a víno divoké mně rudne před očima  
jakoby na něco stále víc navztekané,  
však proč, to nikdo ani já  
se nikdy nedoví.

Pak přijdou deště…  
A krev divokého vína  
s dešťovou vodou začne trpně splývat  
v pláč u zdi nářků, dokud hrobový  
klid všechny smutné listy nezutíná.

Co ještě —  
ptáte se — tam u té zdi?  
Jakýsi ptáček, zřejmě zpozdilý,  
v řidnoucím listí břízy začne zpívat.

Však o čem, nikdo ani já  
se nikdy nedoví.
