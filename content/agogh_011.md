---
title: Metafora pátá
contentType: poetry
---

**(Snědený hlad)**

Uhodila hodina džinu  
a já ho zřím,  
jak čímsi ostrým chce mne proniknout  
a mluvit mými ústy:  
Jen mlč a pij ten patok zásvětní  
v své tajné sakristii,  
když bůh si právě zdřim  
a vesmír zdá se pustý,  
jak bytosti tvé nyní každý kout.

(A já, já tedy piji.)

Jen rozhosti se v sobě,  
v prostorách temných doupat  
i v slujích vinutých  
po oblostech té vzešlé z mandragory  
a z kloubů kořenů svých vymknuté —  
tam někde číhá opeřený had  
— snad Jurungar —  
a skulin slinných pln,  
tím tichým sykotem si brousí  
zub z cínů svítivých (však dutý),  
zrak čirý na smaragd,  
aby tě prohlédl, když se zvrácenou hlavou  
sleduješ její závrať závratnou  
i pád  
až na dno zadunění —  
té odhryznuté již  
čelistí vlastní vyvrácenou z pantů  
po samé hrdlo —  
a vaz.

Tak požírá se hlad,  
když není več už doufat.  
Tak žízeň vypíjí se,  
když přes okraj své číše  
vrhá se do prázdna a čísi, čísi jiná  
vypíjí ji číš —  
zakázaného snění.

Tak touha úplná  
jak vykasaná luna  
až nad pas nezřený  
do naha vysvléká i z ruměnce  
nás stud —  
a umírá, a zsiná.

A umírá, a zsiná  
s poslední, v tvář boha vychlípenou čtvrtí —  
ducha Chamajchuna.

Ty však jen mlč a pij,  
pak uzříš  
ve škvírách pórů svých  
pátrajícího štíra,  
moučného červa flanelové duše  
v hebkosti kůže své,  
pod kůží přičinlivý hmyz,  
jak sosáčkem se vtírá  
i za ni — za osud —  
už všemu osudu vstříc těla rozzelého,  
ach, rozzelého v nic.

A nic, to černé nic se nepožírá!  
A ani bílá, triumfální kost!

Jen ještě tiše šelestící krysy  
tu budí stíny  
slov dávno zemřelých,  
pokoutních, snubných, slov čepovaných z žump,  
a spásají mé metafory rysí  
(trávící ze sebe jen v čase),  
tu od srdce, tu od hlavy,  
ze které jazyk spálený jim visí  
a na něm doutná uhašený líh.

Tak požírá se noc —  
třetího pohlaví.

A nerozednívá se!
