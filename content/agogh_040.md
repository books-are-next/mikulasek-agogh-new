---
contentType: prose
---

## Samovznícení

Ticho jako po chorálu o mši  
spí o polednách v tůni.  
A jak své boky ryby obrací  
ke slunci, k té skvoucí monstranci,  
rozezní se zlatě i stín olší…  
A všechno u sebe je:  
růže u růže v své vůni,  
nebesa v své blankytnosti,  
kamej matná u kameje,  
třpytem vysílená z lesku,  
žal v slze, slza na výsluní,  
briliant hoře v suchém třesku,  
poušť každým zrnkem písku v poušti,  
blesk ve své sečné dráze blesku,  
když mračnům hustým žilou pouští  
a dech můj zprahlý v dechu tvém  
v své horké nenasycenosti  
být s dechem tvým v tom jediném  
jak tento každý verš v své básni  
a báseň v jediném zas gestu,  
když ve mně zapomene se  
a zasní  
jak v lese strom, strom ve svém lese  
a jenom les, les nepohne se,  
na chvilku všemi stromy šťastný  
v svém nevymytitelném stesku.
