---
title: Metafora šestá
contentType: poetry
---

<section>

**(Linda)**

(A TO JE JMÉNO DÍVKY TÉ,  
ZAKLETÉ V TOPOLU BÍLÉM)

Tak opuštěná, v zákrutu  
plynoucí řeky, plynoucího času  
s nemluvnou lunou na obloze,  
každým svým lístkem napjatá  
jak tenký vlasec na prutu  
a vyvzpínaná k nebi v touze  
třeba i boha strhnout k sobě z jasu,  
čeká tam na dny, které teprv přijdou,  
čeká až z dálky zazní k ní:  
„Má Lindo, Lindo má, ach, Lindo…“

Však nezachví se tenata, ta tenata  
nočního ticha.  
A bůh — spí.

Po celé délce své se chví  
jen řeka, sestra plynoucího času,  
a zdá se, parami že dýchá.  
A Linda, má Linda, ach, Linda má,  
už ve dnech, které teprv přijdou,  
zabrána v samomluvu listí,  
schoulena v jeho šepotu  
i ztracena v svém mnohohlasu,  
jen jako z dálky zaslechne  
v trýznivém hmyzím bzukotu,  
na celý ale boží sál  
tu nejtesknější tesknotu  
s tesknější ještě přísti:  
„Má Lindo, Lindo má, ach, Lindo…,  
jen bůh ví, jak je sám.“

</section>
