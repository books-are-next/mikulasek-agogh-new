---
title: Fantastický déšť
contentType: poetry
---

<section>

_Vladimíru Justlovi_

Prší tak, že v uších prší.  
Prší tak, že v stromech šustí  
hedvábíčko, které mužští  
slyší v husté chůzi žen —  
a ten déšť je neopustí.  
Nikdy už je neopustí.  
Svět je stále zatažen.  
A zataženo je i v duši.

Teď i na vodu však prší;  
i na hloubky; na vše — i vrš  
a na ryby chycené v té vrši.

Prší tak, že koni mému,  
mému grošákovi groše  
stříbrem blyští se a zhoustly.  
Smutno je mu samotnému.  
I mně, když už ze strážního koše  
déšť se valí na palubu  
a potom i do mých houslí  
stéká po smyčci a lubu.

Prší tak, že na déšť prší,  
tak jako se vrší hory na návrší,  
hoře na žal a pak na hoře  
už jen zoufalství —  
to, po kterém se mře.

A jak prší — tmí se, tmí.

Ještě že mně deštnou číší  
připíjejí tulipány.  
A též mračna deštěm píší,  
že třeskly by si o mou číši  
jako v Galilejské Káni.

Odevšad však chlad jen čiší  
z toho deště bez ustání;  
z toho promoklého deště  
na co může pršet ještě? —  
už i déšť, sám déšť se ptá,  
když noc deštivá se sklání,  
ta noc ani za potopy —  
nikdy nedopršená…

</section>
