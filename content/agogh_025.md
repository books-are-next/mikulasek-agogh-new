---
title: Uhlem
contentType: poetry
---

**(Náčrt k portrétu)**

Rovná a bledá jako svíce,  
kterou kdosi zhasil  
štipcem prstů…  
(Tak se snad sahá v žízni po kalichu.)

Ach, kdo tě zrdousil  
těsně před usnutím,  
že knotu čad tvé vlasy osazil,  
to černé lůžko ptactva nočního,  
vlásniček v náměsíčném tichu.

Nebo to tma se na tvou hlavu  
slétá?

A jací pavoučkové  
táhnou myslí tvou  
v přadenech stříbrných  
časného babího léta?
