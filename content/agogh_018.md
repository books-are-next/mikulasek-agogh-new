---
title: Nedokončená
contentType: poetry
---

<section>

**_(Památce této básně)_**

Tu truchlou píseň nedokončím.  
Ta píseň nikdy neskončí se.  
Tu píseň ani nezačínám  
v tom pozdním čase popůlnočním. —  
Vkrádá se k nám však, i když spíce  
máme své duše na petlice…  
Od nepaměti v krvi zní nám.

A nic ji nevyplaví z krve —  
pláč ani nářek, slzy žádné,  
jen sama krev — až ztuhne s námi  
pro radost oné holobrvé,  
co mlčením a strachem vládne,  
úzkostí, hrůzou, děsem, tmami.

A bude ticho nad vodami.  
A bude ticho pod horami.  
Polehne ticho dolinami.  
Zalkne se ticho bažinami,  
samota všemi pustotami,  
však — sama vždy — jen doosamí,  
chřtán s chřtánem v chřtánu všemi chřtány  
zalkne se chřtánem požíraný  
sám kamsi za chřtán do zachřtání  
nekončícího umírání…

— — —

A kdo bude plakat?

</section>
