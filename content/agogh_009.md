---
contentType: prose
---

## Metafora třetí

(Křik)

Jsou bytosti tak útlé,  
že mohou žít  
jen v paprsku odraženém slzou  
a ze slzy — lůžka svého.  
S nimi pak procitají  
i milosti útlé  
jako je soucit a lítost a žel  
duší už opuštěných vším,  
krom toho želu  
duší už opuštěných vším…

Jsou bytosti tak tiché,  
měsíční nocí plující labutě,  
ach, tiché tak,  
že ani vráskou nerozbolestní  
hladinu tůně.  
A rákos je jim tam hrdlem,  
tolikrát zalknutým,  
kolika kolínky zlomil se v němé své prosbě,  
aby si nesteskly  
a on se nemusel svléknout  
v úzkostný hlas.

Jsou bytosti tak nejsoucí,  
že nehoustnou v šeru  
jak na květinu vůně,  
na vlka hlad,  
na pramen žízeň  
a na lásku usápaná touha  
zemříti pro samo bytí,  
sotvaže v krvi se zhlédlo,  
krátké jak dech a štěstí  
zešílevšího Boha.

Ale já se dovolávám ústy  
svého jablka  
v tvém nabíhajícím ňadru —  
ale já se dovolávám hrdlem  
svého nenalezeného slova  
v křiku tvých vzepřených nohou —  
ale já se dovolávám celý  
svého rozpuštění  
v tvém horkém vnitřku,  
svého hlasu v tvém stenu,  
kterým se dovoláváš nebes,  
jak ona zas nás,  
sama v své tmě  
a rozptýlená v svém třpytu.

Ale já se dovolávám —  
tak útlý,  
tak tichý,  
tak nejsoucí…,  
což málokdo ví, a i já sotva  
v tom příliš hlasitém světě  
stále rozbíjených transfuzních lahví —  
a suchých facek.
