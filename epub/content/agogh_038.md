---
title: Jen tak sobě pro radost
contentType: poetry
---

Jak čistý, operační řez  
lesem a vzduchem a duší —  
je září.

Tam, kde stál strom,  
sloup ticha znehybněl  
a jenom duchové omylem do něj vráží —  
slepí a hluší.

Sám zvyklý na stínání,  
sedám si na pařez  
a brouzdám se zrakem v mlází  
nezobrazených dosud těl —  
a spících v kořenech a tmáni.

Vlaštovky na jih odlétly  
a od úst jde už pára.  
I první list už v trávě tlí,  
zatímco druhý čmárá  
po nebi, že by létat chtěl  
a ne jen věčně padat —  
na zem vdoví.

A les,  
ten starý orientálec,  
jako by na smrt blízkou zapomněl,  
obléká si zvláště smaragdový —  
chalát.
