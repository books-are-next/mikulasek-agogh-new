---
title: Volným pádem
contentType: poetry
---

Jak vzácné, křehké nádoby  
neseme k ústům svoje hlavy.  
A upíjíme z temné šťávy  
a sytíme se, hladoví,  
dokud nám srdce nepřetéká  
a slepé smysly nesplynou,  
jak splývá s řekou jiná řeka  
a žízeň s žízní — v jedinou.

Kam podějí se potom hlavy,  
ty vzácné, křehké nádoby?  
Co z těl nás na krev nahou svléká  
a z krve na slast — tvou i mou —  
dokud nás ticho nezaplaví,  
to ticho tišší nad hroby,  
u kterých nikdo nepokleká —  
jen deště v prstech svých je mnou…?

Čeho se to má duše leká?  
A čeho tvá — ty nade mnou?  
Jaká nás podemílá řeka,  
podemílá a opouští  
už opuštěné vlastní krví  
jak poušť svým pískem na poušti?  
Jen naše samota tu strmí —  
té druhé opuštěnosti!
