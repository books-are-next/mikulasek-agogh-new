---
title: Noční květiny
contentType: poetry
---

**_(Památce přítele Jaroslava Beneše,  
zvaného Mauglí)_**

Po celý život  
srdce naše bloudí.  
Po celý život  
cosi po nás sahá;  
chladného cosi,  
co necháváme raděj  
rychle přejít varem…

A cosi uvnitř, samotinké, slepé  
jak vyražené oko  
chce aspoň truchlit v páru  
v tom světě jako pouště starém.

Po celý život  
kolísá v nás váha  
kohosi jiného  
na jedné, vratké noze.  
A je to pořád,  
jako by chtěl vzlétnout  
z potápějící se lodi.  
A je to pořád  
jako strašný balanc  
na vlastní, tenké stopě krve —  
a pořád o vlas pouze.

Po celý život  
slyšet tikot hodin.  
Po celý život  
tep nás utikává.  
A náhle nevíme,  
kde srdce je — kde hlava.  
A věčně nevíme,  
zda duše tělo —  
anebo tělo duši pochovává.

A taky proč a nač?

Odpusť, já pláči.  
Vím, že se to nemá,  
když téměř spotřebovány  
jsou slzy naše.  
Ale jsou květiny noční,  
nezřené, chvějící se —  
a schytávající pláč.

A žije! Ještě žije —  
kdo pláče.
