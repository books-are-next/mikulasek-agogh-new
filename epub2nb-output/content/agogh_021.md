---
title: Čistá práce
contentType: poetry
---

<section>

**(Fantómy)**

V té noci kouzel tyrkysové  
dám trysknout lahvi z bláznivé své hlavy  
v nejčistší její existenci —  
a kol ní se schví hned duchové  
po proužku dýmu z úst mých tencí.

Že žádají si k SOBĚ číši,  
vyvzlínávám ji z žízně té,  
co se stébly se štíhle plaví —  
a dosklení ji prsty čísi  
s dechem, jenž touhou znachověl.

Teď ještě rychle něco do ní,  
čím horce tepe hrdlo tvé…,  
tak průsvitné však v své existenci,  
že krve by se nedořezal  
břit měsíce, byť od krve.

Co zbývá v této nouzi kouzel,  
má flétno, než tě vysténat  
v nátisku jemném do kadencí,  
i kdyby se snad krček vzpouzel —  
a potom zpitý dlouze spát.

Noc perletí se k jitru kloní.  
A duchové, už míň než tencí,  
civějí, kterak paprsek,  
ten první, okraj číše zlézá,  
tak čirý ve své existenci —

jak z viny bytí by se svlék…

</section>
