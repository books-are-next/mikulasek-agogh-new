---
title: Ostych
contentType: poetry
---

<section>

Málem jsem se tě dotýkal  
tam, kde se klene tvůj dech,  
anebo spíš se jen snášel  
s neslyšností maceškového květu  
a lyšajů nočních  
na sálavé teplo tvé kůže,  
jež rozvíval jakýsi vnitřní tvůj plápol,  
že i ticho se choulilo  
zachumelené pelem —  
a chápal jsem náhle vroucnost vod,  
s jakou lnou k plsti mořských vyder,  
a mech jsem chápal, podvečerní ševel  
najednou oblých, smyslu zbavených slov,  
i náměstí, celé zdůvěrnělé,  
jak shlukuje se ze všech stran  
blíž k ňadrům té za dne tak zatvrzelé sochy —  
a žasl jsem, prozřev,  
jak božsky a srázně si zkrátil dráhu i čas  
paprsek světelných let  
v souhvězdí hrudní tvé Lyry,  
do jejichž strun i jako bych rukou sáh —  
leč uťata byla; nebo je cizí, ne moje,  
a mrtva  
a nebo nejsoucí teprve tápe  
po vlastním hmatu  
jako tvůj každý prs  
po obou mých očích…

</section>
