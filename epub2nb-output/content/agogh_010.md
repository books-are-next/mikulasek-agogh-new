---
title: Metafora čtvrtá
contentType: poetry
---

<section>

**(Agogh)**

Jakýsi motor nabírá zlostně dech  
a chrčí.  
Ne že by nějak chtěl…

Andělé vždycky jinam tlačí kočár,  
i ten nebeský,  
duch jeptišky se vyhne mnichovi,  
v čas vraždy Agogh oblékne se králem,  
že šarlat snadno skryje krev  
a hermelín je bílý —  
leč jinak?

Natáčen kdekdo se stejně hrne jenom tak  
tou chodbou, ach, tak dlouhou,  
že musí ze své dráhy nutně uhnout,  
aby se vůbec někdy potkala  
v místech, kde chůze mezi kroky mlčí —  
a kdekdo natáčen, hrne se stejně urvat  
aspoň svůj kus ticha, než se samo zřítí  
hukotem temným — z žil vyšinutých těl.

I bělásek si vzduchem poskakuje  
do dneška na týž pohon,  
nic nechápaje z toho všeho žití —

pták, zlehklý náhle o svůj stín,  
který se mihne dlažbou  
jak tucha příliš roztržité duše,  
ztěžkne hned zase vlastní pomlkou —

a pouze květ je celý ve svém kvítí,  
když muškát v okně truchlí červení  
nad chuchvalci své krve marně prolité,  
a pohroužen v ní,  
ještě se jí sytí —  
jak tato báseň.

A pouze květ je celý ve svém kvítí,  
i když ne proto,  
že by nějak chtěl  
sám sebou býti spasen.

A zatím vítr žene kamsi list  
i s čísi myšlenkou,  
že tenkrát na prstu ti chyběl ametyst  
k onomu netřpytnému gestu:  
„Ach, bože, co s tím vším —  
s nápěvem, který rmutem svým je zpitý,  
s hukotem temným z žil vyšinutých těl,  
s muškátem v okně brunátnějícím,  
s větrem, co kamsi žene list  
i s čísi myšlenkou,  
že tenkrát na prstu mně chyběl ametyst…?“

Jako by třpyt se neztrácel v svém lesku.  
To jsi chtěla říci.  
Jako by neztrácela ses i ty  
v refrénu tou dlouhou chodbou znějícím,  
a stále bližší svému nezřetelnému gestu —:  
„Co jsem a proč, a komu, komu čím?“

Tak zpíval pták, ach, jak ten pták —  
tak zpíval  
ve vzduchu umučeném jehličím.

Ne že by nějak chtělo.  
Ne že by nějak chtěl  
ten vzduch,  
ten pták,  
i Agogh svržený  
andělem černým na tragický svůj trůn…

—

Jen jak by vinen byl  
svět celý — bez viny.

</section>
