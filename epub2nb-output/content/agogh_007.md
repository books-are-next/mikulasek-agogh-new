---
title: Metafora první
contentType: poetry
---

**_(O metafoře)_**

Její krok — jak náčrt nártu…

Její krok — jak úhel kolen,  
kterým sevřela mou hruď.

Její krok už třese městem,  
silon šelestí a v švech  
povolují dobří bozi.

Její krok — ta šalba boků,  
že i věčnost na vteřinu  
může slehnout…  
jako slunko v stínu řas.

Vstoupila mi do obrazu  
— svět hlemýždící se v svých hyždích —  
a ten obraz v této básni  
houstne jako víno v sudu.  
I má hlava — pustý sud.  
Moje srdce — pouhý čep.  
Ale krev, krev duní v tepnách  
a pokavad nevyschne mi,  
tonu v ní, v tom božském bludu,  
sám její — po svém obezdění  
slepě tápající tep.
