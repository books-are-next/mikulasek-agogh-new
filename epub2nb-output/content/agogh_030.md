---
title: Zázraky
contentType: poetry
---

<section>

Když bleskne zmije zelení,  
skrývám ji dlouho ve svém zraku  
— v tom vnitřním —  
a sním o zázraku,  
jak jednou tento tajný šperk  
připnu na tvoje zápěstí…

Ach, co to bude za štěstí,  
až zazáříš svým zrakem jitřním,  
jenž celého mě promění  
v ten krásný vlahý podvečer,  
že budu dál snít o zázraku,  
jak skryji smaragd ve svém zraku  
— v tom vnitřním —  
rosničky v čirém prameni.

A k tomu křišťál třpytné vody,  
tak po tvém srdci studánkový,  
že i já ve svém — zjitřním.

</section>
