---
title: Ptáci
contentType: poetry
---

<section>

**_(Památce Mariny Cvětajevové)_**

Co přikrývají křídly ptáci?  
Co přikrývají peřím svým?  
Pár dutých kůstek — píšťaliček  
a trochu tepla peřím svým  
a křídly svými přikrývají.

Proč svíráš v dlaních svoji hlavu?  
Proč svíráš víčky oči své?  
Co sevřelo tak srdce tvoje  
a zamyká i oči tvé  
a kolem hlavy dlaně klade?

Proč skřivan jenom v letu zpívá?  
A do hrud jakých padáš ty?  
Proč slavík noci rozednívá  
a v tobě vzbouzí temnoty  
nejsladší z písní všech — ta tklivá?

Už přikrývají křídly ptáci,  
žal přikrývají peřím svým.  
Pár mrtvých kůstek — píšťaliček  
už nezahřejí peřím svým  
a pod křídly je pohřbívají.

A zpěvem, zpěvem zabitým.

</section>
