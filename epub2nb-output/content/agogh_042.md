---
title: Co říká malíř
contentType: poetry
---

_Jaroslavu Dvořáčkovi_

Nevidíte-li na obloze  
obrazu mého letícího ptáka,  
to proto, že už s horizontem splývá.  
A řeku nevidíte-li,  
to proto, že mi dávno uschly slzy  
prvního dojetí —  
a možná taky zakrývá ji jíva,  
ta otloukaná na píšťalku —  
a řeka v píšťalce si zpívá.

Někdy se mi zdá,  
že všechno, co jsem zahléd kdysi,  
má ve mně k sobě blízko —  
až u srdce je tklivě.  
Ale já stále hledám dálku,  
kterou tak cítí v celém těle  
lučištník s prsty na tětivě —  
a od krve i bez kořisti.

Dřív bych se bál i dýchat,  
jen aby se mně ruka nezachvěla  
a rákos byl jak meč,  
o který se i vítr zakrvácí.  
Teď chvím se pouze o svůj cit  
a bojím se, aby ta čára  
smrtelně přesná nebyla a skvělá —  
jak čára přes cosi…

Protože… protože i v rákosí  
hnízdívají ptáci.
